---
title: "Hogyan függ össze a kompetencia a karrierrel? - Tonk Emil"
kind: article
created_at: 2010-06-16 10:39:42 +0000
author: "Takács Ottó"
published: true
tags: 
  - extracts
---
>A világon csak egyetlen dolog van, amit fentről kezdenek: a gödörásás.

<!--break-->

__Az emberek karrierjét az dönti el, hogy mennyire érti meg azt, hogy
amikor megbízzák egy munkakörrel, akkor a cég azt feltételezi,
hogy ettől kezdve arra törekszik, hogy ebben a lehető legjobbat produkálja
hozzáértésben__, felkészültségben. Segít ehhez a cég is, de
kell hozzá egy __jó belső indíttatás__.

>__A sikeres emberek egyszerű dolgokat csinálnak nagyszerűen,
a sikertelenek a nagyszerű dolgokat is pocsékul.__

Van olyan, aki mindig alulteljesít a képességeihez képest. Megteszi,
amit rábíznak, de éppen csak annyira, hogy ne legyen belőle gond.
Nagyobb felelősséget nem vállal magára, mindig a legkönnyebb feladatot
vállalja el. Akik a tudásukból semmit nem tesznek hozzá a
munkájukhoz, nem csinálják lelkesen, nem végzik el hamarabb a
feladatokat, hanem mindig az alsó határon teljesítenek, azok egy
idő múlva azt veszik észre, hogy a hatáskörük egyre szűkül! Mindig
lesz valaki, aki szorgalmasabb, mint ő, akinek a hozzáértése és a felkészültsége
is jobb, mint az övé. Ilyenkor szokott megtörténni, hogy
a saját kompetenciájában jobban teljesítő munkatársat delegálják
erre a területre, és ilyenkor fordul elő az is, hogy valakinek a karrierje
elindul lefelé. Nem érti, hogy miért nem bízzák meg fontos feladatokkal.
Nem érti, hogy amíg legutóbb bemehetett az értekezletre,
most már nem is hívják; legutóbb elküldték ügyfélhez, most már
nem küldik. És ez egyszerűen azért történik, mert azt látták, hogy
amit megcsinálhatott volna, ahhoz nem tett hozzá saját tudást, és
nem a legjobbat hozta ki önmagából, hanem átlagosan teljesített,
vagy az alatt, amihez nem sok erőfeszítés kell. __Ön ne legyen átlagos
ember, és ha már van Önnek saját feladatköre, akkor törekedjen
arra, hogy ezen belül a legjobbat hozza ki magából__.

>__A rossz hozzáállás és a jó hozzáállás ugyanannyi időt igényel,
csak más a végeredménye.__

Örülnék, ha Ön nem mindig ugyanazt csinálná egész életében egy
szervezetben, hanem mindig magasabb, jobb és értékesebb minőségű
munkája lenne. Tudjon róla, hogy __azoknak adnak újabb feladatokat,
akik alacsonyabb beosztásban bebizonyították, hogy többre
képesek, felkészültebbek és szorgalmasabbak__. Ez úgy működik,
hogy ha valaki ezen a tartományon belül mindig a legjobbra törekszik,
és még többet is tesz, akkor nagyobb feladatok elvégzésére
kap megbízást, és nagyobb jogkörre, nagyobb felelősségre érdemes.
Ritka, hogy valakinek kétszer annyit kell dolgoznia feleannyi
bérért, a nagyobb hatáskört nagyobb bérrel is szokták honorálni.

>Saját életemben nagyon tanulságos volt, amikor nem hívtak
be az értekezletre, nem engem kértek meg, ha képviselni kellett
a céget, és amikor kérdeztem, hogy miért, azt mondták,
hogy legutóbb, amikor elmentem, nem készültem fel tisztességesen,
nem értem oda pontosan, nem jártam el jól a cég
érdekében, és a főnököm úgy gondolta, hogy ilyen munkát
többé nem bíz rám. Ez nagyon lesújtóan hatott a lelkemre,
sértve éreztem magam, hogy hogy tehetett velem ilyet. De
akkor legalább rendet tettem az agyamban, és megértettem:
ha nekem ez a kompetenciám, és ezen belül rosszul végzek
el dolgokat, azzal magam alatt vágom a fát. És akkor fordult
az életpályám, mert tudtam nagyon jól, ha azt akarom, hogy
növekedjen a kompetenciám, és ezzel növekedjen a fizetésem
is, akkor csak egyet tehetek: abban, amit csinálok, törekedjek
mindig a lehető legjobb minőségre. Akkor esélyem nyílik
arra, hogy megfelelő presztízsűvé tudjak válni. Ez az a pont,
amikor a karrier elindul felfelé.

Sok munkatárs „nem érti", hogy miért előzték meg többen is a cégnél,
pedig ő már régóta ott dolgozik, de csak egy helyben topog.
Nem azért, mert ABC-ben a sor végén van, hanem mert azt látják,
hogy azon a területen a másik különbnek és jobbnak bizonyult.
Képes volt arra, hogy megtanuljon dolgokat, hogy jól tudjon képviselni
ügyeket, hogy lojális legyen, és megteremtse a saját presztízsét.
És itt igaz, amiről már szó volt, hogy abszolút nem mindegy, hogy az
ember profin gondolkodik-e a saját jövőjéről. Sok ember keresi karrierjének
buktatóit; a kompetencia éppen ilyen terület lehet.

>__Nemcsak a hozzá nem értők tesznek tönkre szervezeteket,
hanem azok is, akik már elértek dolgokat, és megülnek
babérjaikon.__


<div class='old-comments'></div>